# test

*Created: 2025-08-07*

---

## Summary
Brief summary of what happens in this chapter.

## Notes
- Plot points
- Character development
- Important details

---

## Content

Write your chapter content here...

Β. Το απρόσιτο και ξένο, ως κάτι κυριολεκτικό – Η κύρια αξία της αφαιρετικής αφήγησης

Μερικές φορές το ξένο στοιχείο δε λειτουργεί αμιγώς ως σύμβολο ή μεταφορά. Συνδέεται με κάτι κυριολεκτικό. Πιο εύκολα διακρίνουμε αυτή την περίπτωση όποτε το ξένο στοιχείο αντιπροσωπεύεται από έναν συγκεκριμένο, ανθρώπινο χαρακτήρα στο λογοτεχνικό έργο.

Είδαμε παραπάνω την περίπτωση του Ντόριαν Γκρέι, αλλά εκεί το σύμβολο δεν ήταν ο ίδιος αλλά το πορτρέτο του – γι αυτό και δεν ανήκει σ’ αυτή την κατηγορία. Μια άλλη περίπτωση, όμως, είναι να διαβάζουμε για κάποιον εξαιρετικά παράξενο χαρακτήρα, μυστικοπαθή, περιθωριακό, μια φύση εγκληματική, υπεράνω κάθε υποψίας... Μάλιστα η αίσθηση μας πως εδώ βρισκόμαστε μπροστά σε κάτι αλλόκοτο και ανοίκειο γίνεται μεγαλύτερη όταν ο συγγραφέας αποδίδει αυτές τις ιδιότητες σε κάποιον που η ψυχή του (οι σκέψεις και τα συναισθήματα του) δεν φωτίζονται στο κείμενο:

Ακόμα και αν είναι κύριος χαρακτήρας, σε καμιά περίπτωση δεν είναι ο αφηγητής, και έτσι όσα διαβάζουμε είναι σκόρπιες πληροφορίες που από μόνες τους δε γίνεται να οδηγήσουν σε μια βαθιά κατανόηση αυτού του ξένου. Ενώ στα διηγήματα του Ε.Α. Πόε τέτοιοι χαρακτήρες είναι κατά κανόνα οι αφηγητές – οπότε αναπόφευκτα εξοικειωνόμαστε με τον τρόπο της σκέψης τους και έτσι χάνουν κάτι από την απόκοσμη τους αύρα, η ομίχλη διαλύεται από τις διαχυτικές εκμυστηρεύσεις τους στον αναγνώστη ή ομοίως αποκαλυπτικούς εσωτερικούς μονολόγους – κάποιοι άλλοι συγγραφείς παρουσιάζουν τα παράξενα αυτά άτομα σε ρόλο δευτερεύοντα χαρακτήρα, με τα κίνητρα και τις ψυχικές τους ισορροπίες να μένουν απροσδιόριστα. Ας δούμε μερικά παραδείγματα:

Μπάρτλμπυ ο Γραφέας: Μια υποδειγματική φιγούρα του “ξένου”

Αν και ο Μέλβιλ οφείλει τη φήμη του κυρίως στη νουβέλα “Μόμπυ Ντικ”, το διήγημα Μπάρτλμπυ αναγνωρίζεται ως ένα από τα κορυφαία δείγματα της αμερικανικής λογοτεχνίας.



"Μπάρτλμπυ, Ο Γραφέας" | Εκδόσεις Άγρα | Μετάφραση Αθηνά Δημητριάδου

Ο Μπάρτλμπυ δεν είναι ο αφηγητής. Μαθαίνουμε γι’ αυτόν από τον παλιό του εργοδότη, κάποιον ηλικιωμένο δικηγόρο στο Μανχάταν – το διήγημα είναι μέρος των απομνημονευμάτων του δικηγόρου. Στο γραφείο του δικηγόρου εμφανίστηκε μια μέρα ο σιωπηλός και κλεισμένος στον εαυτό του Μπάρτλμπυ, και δεν άργησε να δημιουργήσει προβλήματα... Αν και το αφεντικό του ποτέ δεν συμπεριφέρθηκε με αυταρχισμό, ο συνεσταλμένος γραφέας αρνήθηκε κατηγορηματικά να κάνει κάποιες απ’ τις δουλειές που του ζητήθηκαν, δίχως μάλιστα να εξηγήσει γιατί. Στο τέλος απέχει από κάθε εργασία, και όταν αναπόφευκτα τον απολύουν επιμένει να διανυκτερεύει στο γραφείο.

Ο Μπάρτλμπυ είναι τόσο αδύναμος σωματικά και κατατονικός, που κανένας δε θα γινόταν να τον αναγνωρίσει ως φόβητρο – μα η συμπεριφορά του σίγουρα προξενεί ανησυχία. Μοιάζει χαμένος, εντελώς αποκομμένος από την κοινωνική ζωή και παραιτημένος. Η αδιαφορία του για τους τύπους είναι εντυπωσιακή και φαίνεται πως δεν τον συγκινούν ούτε οι νουθεσίες ούτε οι απειλές των συναδέλφων του και του αφεντικού του. Λόγω της ανήκουστης αυτής ατονίας θυμίζει περισσότερο μια κούκλα, ένα ανδρείκελο ή ένα ρομπότ, παρά άνθρωπο. Ακόμα εντονότερη γίνεται η αίσθηση του ανοίκειου, με αφορμή τη συστηματική άρνηση του γραφέα να απαντήσει όταν του ζητούν εξηγήσεις για τις ιδιοτροπίες του, και ούτε στο τέλος του διηγήματος μαθαίνουμε τι βίωνε στην ψυχή του αυτός ο εξαθλιωμένος και παράξενος άνθρωπος...

Ενώ λοιπόν, τυπικά, το διήγημα δεν ανήκει στο Φανταστικό, η εσκεμμένη επικέντρωση της προσοχής σε μια αξιοσημείωτη και ακατανόητη φιγούρα δικαίως έχει αναγνωριστεί από πολλούς κριτικούς λογοτεχνίας ως πρότυπο για τη δημιουργία κρυψίνοων και αινιγματικών μορφών στο Φανταστικό. Και, αναμφισβήτητα, θα βρούμε πολλές εκεί:

Ο Τρελός (Παράνοια) – μια μακάβρια ιστορία

Το σύντομο αυτό διήγημα του Μορίς Λεβέλ ανήκει στη μακάβρια λογοτεχνία, και το θέμα του είναι ένας ψυχικά άρρωστος άνθρωπος που επιδιώκει με κάθε τρόπο να είναι θεατής σε εξαιρετικά βίαια θεάματα· λαχταρώντας πιο πολύ από κάθε άλλο να δει κάποιον να σκοτώνεται... Ο Λεβέλ συνδέθηκε με το γαλλικό θέατρο το Γκραν Γκινιόλ, και ο τρόμος στα έργα του συχνά είναι σωματικός, σχετικός με αλλοιώσεις ή ακρωτηριασμούς και την υπαρκτή στον κάθε άνθρωπο ανησυχία για τη σωματική υγεία και ακεραιότητα.



"Ιστορίες του Γκραν Γκινιόλ" | Εκδόσεις: Αρχέτυπο | Μετάφραση: Ιλέην Ρήγα

Για τον πρωταγωνιστή αυτού του διηγήματος δε μαθαίνουμε πολλά... Διαβάζουμε για τη διαστροφή του και την πρόθεση να φτάσει στα άκρα ώστε να την ικανοποιήσει, κάτι που θα το καταφέρει στο τέλος του κειμένου. Αλλά περνάει μπροστά από τα μάτια μας σαν μια σκιά, ή σαν ένας κομήτης: δεν προλαβαίνουμε να διακρίνουμε με λεπτομέρειες τα χαρακτηριστικά του και έχει ήδη γίνει άφαντος, επιστρέφοντας στην ανωνυμία! Χάνεται για άλλη μια φορά στο πλήθος κι έτσι ο αναγνώστης ίσως να νιώσει απειλημένος: δεν πρόφτασε να κρατήσει στη μνήμη του κάποιο διακριτικό ώστε στο μέλλον να αναγνωρίσει ποιο ήταν αυτό το τέρας!

Εδώ η αφαιρετική παρουσίαση παίζει ενεργητικό ρόλο, – όπως συμβαίνει και στα σκοτεινά παραμύθια, που θα δούμε σε επόμενη υποενότητα – αφού μας ειδοποιεί μεν για την ύπαρξη τέτοιων ανθρωπόμορφων τεράτων, μα δεν προσφέρει καμιά προστασία απέναντι τους... Όταν θα αναλύσουμε ένα έργο της λογοτεχνίας του σωματικού τρόμου, στην Ενότητα 3, θα έχουμε την ευκαιρία να πούμε περισσότερα για την ειδική αυτή τεχνοτροπία της δημιουργίας φόβου μέσα από την εσκεμμένη παράλειψη και την αφαιρετική γραφή, ωστόσο για την ώρα ας προσέξουμε πώς ο Λεβέλ δεξιοτεχνικά δημιουργεί έναν επικίνδυνο τύπο “ξένου”, δίχως καμία μεταφορική διάσταση, καθώς ο ήρωας του είναι εντελώς ανθρώπινος:

Το επικίνδυνο αυτό άτομο περιφέρεται στον κόσμο δίχως κανένας να υποψιάζεται τις καταστροφικές του ορέξεις, και είναι απλώς ζήτημα χρόνου να προξενήσει ανήκεστο βλάβη στον συνάνθρωπο του. Εδώ δεν έχουμε μπροστά μας μια μορφή του παραμυθιού, όπου το τέρας έχει σαφή διακριτικά και ο αναγνώστης προβλέπει εξ αρχής που θα οδηγηθούν τα πράγματα... Όντως, στα παραμύθια οι εχθρικοί και επικίνδυνοι χαρακτήρες συνήθως φέρουν μια ιδιότυπη “σφραγίδα” της παραξενιάς τους, είτε πρόκειται για την κατάφωρα ζωική φύση του “κακού λύκου”, είτε για τα συμπαρομαρτούντα της τρίτης ηλικίας στη στρυφνή και περιθωριοποιημένη μάγισσα – αντίθετα εδώ ο μισάνθρωπος ανταγωνιστής όχι μόνο έχει διαλάθει της προσοχής αλλά και φρόντισε να καλύψει επιμελώς τα ίχνη του. Είναι εντυπωσιακό το σχέδιο που έθεσε σε εφαρμογή για να πετύχει τον ιταμό του στόχο, εκμεταλλευόμενος την εμπιστοσύνη που του έδειξε το άτυχο θύμα του:

Ο ψυχοπαθής πρωταγωνιστής αυτού του διηγήματος πηγαίνει κάθε βράδυ να παρακολουθήσει έναν ακροβάτη που εκτελεί ένα επικίνδυνο νούμερο – φυσικά με την ελπίδα πως κάποτε ο ακροβάτης θα χάσει την ισορροπία του, και θα σκοτωθεί. Μετά από πολλές παραστάσεις, ο ακροβάτης παραμένει άθικτος, μα και το άτομο που μυστικά εύχεται τον θάνατο του επιμένει να αγοράζει εισιτήριο και να κάθεται στην ίδια θέση, προσβλέποντας στο μοιραίο ατύχημα. Από μια ειρωνία της τύχης, θα διακρίνει έναν τρόπο να το προκαλέσει ο ίδιος, διότι κάποιο βράδυ, μετά από την ολοκλήρωση της παράστασης, ο ακροβάτης πλησιάζει τον μόνιμο θεατή του στο διάδρομο του θεάτρου και – πιστεύοντας πως έχει να κάνει με έναν εξαιρετικά ένθερμο θαυμαστή – θα του αποκαλύψει το μυστικό της συγκέντρωσης του. Εδώ η ειρωνία διπλασιάζεται, καθώς το μυστικό του ακροβάτη ήταν να προσηλώνει την προσοχή του την αποφασιστική στιγμή – ένα δευτερόλεπτο πριν ξεκινήσει το επικίνδυνο νούμερο – σε κάτι σταθερό και ουδέτερο, απαράλλακτο και, με αφορμή τις συνεχείς επισκέψεις αυτού του θεατή, εδώ και λίγο καιρό ο ακροβάτης εστιάζει πλέον τη ματιά του σ’ εκείνον...

Μετά απ’ αυτή την αναπάντεχη αποκάλυψη, ο φρικτός άνθρωπος δε χρειαζόταν τίποτα άλλο για να πετύχει, επιτέλους, τον θανάσιμο στόχο του:

Την επόμενη μέρα, ο ψυχοπαθής ήταν στη συνηθισμένη του θέση. Μέσα στο χώρο επικρατούσαν οι συνηθισμένες κινήσεις και τα κοφτά μουρμουρητά της αγωνίας. Ξαφνικά, μια πυκνή σιωπή σκέπασε τα πάντα. Αυτή η βαθιά σιωπή που νιώθεις όταν το κοινό κρατά την ανάσα του. Ο ακροβάτης ανέβηκε στη μηχανή του, την οποία κρατούσαν δύο άντρες, περιμένοντας το σήμα για να ξεκινήσει. Ήταν τέλεια ισορροπημένος, τα χέρια του έσφιγγαν τις λαβές, το κεφάλι του ψηλά, το βλέμμα του καρφωμένο ίσια μπροστά.
Φώναξε “Χοπ!” και οι άντρες τον έσπρωξαν.

Ακριβώς εκείνη τη στιγμή, με τον πιο φυσικό τρόπο, ο ψυχοπαθής έσπρωξε πίσω την καρέκλα του και πήγε στην άλλη πλευρά του θεωρείου. Τότε, κάτι τρομερό συνέβη. Ο αναβάτης τινάχτηκε βίαια ψηλά στον αέρα. Η μηχανή του όρμησε μπροστά, αιωρήθηκε ψηλά και, τρικλίζοντας, ανάμεσα στις κραυγές τρόμου που πλημμύρισαν τον χώρο, έπεσε πάνω στο κοινό.

Με μια μεθοδική χειρονομία, ο ψυχοπαθής φόρεσε το πανωφόρι του, γυάλισε τη μανσέτα του μανικιού του με το καπέλο του, και έφυγε.
(Ιστορίες του Γκραν Γκινιόλ, Εκδόσεις Αρχέτυπο, μετάφραση της Ιλέην Ρήγα)

fdfsm fd
